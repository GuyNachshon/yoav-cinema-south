{
  "name": "About",
  "column1": "פסטיבל קולנוע דרום הבינלאומי, מיסודו של בית הספר לאמנויות הקול והמסך במכללה האקדמית ספיר חוזר להתקיים במהלך הקיץ, ולראשונה במתכונת גדולה מאז ה-7 באוקטובר 2023.\n\nמאז שנת 2001, הפסטיבל מתקיים ביוזמת בית הספר לאמנויות הקול והמסך במכללה האקדמית ספיר. הוא החל את דרכו כפלטפורמה לתחרות סרטי הגמר של בית הספר, והפך במרוצת השנים לפסטיבל קולנוע בינלאומי, אחד מהגדולים בישראל, הנותן במה מרכזית לקולנוע ישראלי ובינלאומי, איכותי ורדיקלי.\n\nכאירוע שמתקיים מאז היווסדו באזור לחימה, וביתר שאת מאז יום הטבח – פסטיבל קולנוע דרום הוא לא רק אירוע קולנועי, אלא גם ביטוי ויזואלי לרוח האנושית הדרומית – המתעקשת לחיות, ליצור ולהתרגש. הפסטיבל רואה בעצם קיומו ופעילותו משימה חברתית ותרבותית לשיקום חבל הארץ הייחודי, על הקולות הרבים והמגוונים שבו, ולספר את הסיפור המקומי של האזור בגוף ראשון, מתוך חוויה אישית ובסטנדרטים הגבוהים ביותר. הפסטיבל מופק על ידי אנשי ונשות הדרום, ומשקף את התרבות והשאיפות המקומיות של האזור. מארגני הפסטיבל רואים בשילוב שבין קהלי הפסטיבל השונים, האקלקטיות המכוונת של התכנים האמנותיים והתפאורה הייחודית של שדרות, ערי ונופי הדרום – את סוד כוחו של הפסטיבל.",
  "column2": "התוכנית האמנותית של הפסטיבל לאורך השנים מקדמת קולנוע עצמאי וחתרני: כזה שנוצר בשוליים, שואף לעורר דיאלוג ביקורתי, נוגע בנימי הנפש ומעניק חוויה של מסע. התפיסה האמנותית של הפסטיבל דוגלת בקולנוע כמדיום רבגוני ודינמי, שבמרכזו סיפור, וכל הדרכים לשם כשרות.\n\nפסטיבל קולנוע דרום הבינלאומי שם בקדמת הבמה את הסיפור הדרומי והקהילות המקומיות, לפני ואחרי טבח ה-7 באוקטובר 2023.  אנו מחבקים את משפחות החטופים/ות ומאבקן להשבת יקיריהן, את הלוחמים וחיילי המילואים ומתייחס בתכניו השונים למלחמה והשלכותיה על קהילות הדרום. אנו קוראים להפסקת המלחמה ולימים של שלווה ושלום בחבל הארץ הייחודי הזה.\n\nפסטיבל קולנוע דרום וביה\"ס לאמנויות הקול והמסך בספיר מזמינים אתכם ואתכן - אוהבי הקולנוע והתרבות מהדרום ומכל רחבי הארץ ל-8 ימים של יצירה דרומית וישראלית חדשה, סרטים וסדרות שהופקו בזמן המלחמה, מפגשים מיוחדים ואירועי הנצחה- לצד מניפת סרטים חדשים זוכי פרסים מהעולם בפרימיירה ישראלית כאן, בדרום."
}
